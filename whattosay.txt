
Ktor er et applikasjonsrammeverk for kotlin som lages av Jetbrains. De sikter på at det skal være multiplattform,
asynkront, lettvekt og utvidbart. I dag skal vi se på generering av OpenAPI-dokumentasjon.

OpenAPI, tidligere kalt Swagger, er et beskrivelsesspråk for REST-grensesnitt. Typisk skriver man enten koden for
REST-grensesnittet først og genererer OpenAPI-dokumentasjon ut fra det, eller man skriver dokumentasjonen først og
genererer kode. Begge deler har sine utfordringer, ikke minst at man må finne et godt verktøy for å gjøre genereringa.
Slike verktøy finnes ofte for de aller mest brukte og etablerte rammeverkene og språkene, men for mer moderne
språk og biblioteker er det ofte vanskeligere å finne noe bra.

Hvorvidt man bør skrive kode først eller dokumentasjon først er en filosofidiskusjon. Jeg er av den mening at kode-først
stort sett er bedre, i hvertfall i systemer der APIene kun skal brukes av et lite antall aktører. Dokumentasjon-først
gjør ofte at utviklere må håndtere dårlig generert kode, som senker vedlikeholdbarheten til systemet. Men hvis det er
helt åpen APIer som skal brukes av hundrevis av aktører, så kan det ha noe for seg for å sikre at dokumentasjonen er
best mulig - med andre ord, hvis dokumentasjon er viktigere enn kodekvalitet, skriv gjerne dokumentasjon først.

Men: Aller viktigst er det å bruke de beste tilgjengelige verktøyene for koblingen mellom Swagger og kode. Hvis det i
ditt rammeverk er mye bedre verktøy tilgjengelig den ene enn den andre veien... gå den veien verktøyene vil.

Prosjektene openapi-generator og Swagger Codegen er ofte stedet å starte for god tooling, spesielt om du vil generere
kode fra OpenAPI-dokumentasjonen. Det finnes server-targets for Ktor i begge disse - men utprøving i mai-juni 2020 på
Origo Booking-prosjektet ga oss ikke kode vi hadde noe som helst ønske om å jobbe videre med. Det kan ha blitt bedre
siden da, ting beveger seg fort i Ktor-verdenen, så det kan være verdt en titt om du skal begynne å bruke Ktor og ønsker
deg kodegenerering fra dokumentasjonen. Men i dag skal vi snakke om hva vi endte opp med å bruke i Origo Booking.

Papsign's Ktor-OpenAPI-Generator (https://github.com/papsign/Ktor-OpenAPI-Generator) er et opensource-bibliotek som
wrapper Ktor for å gi deg generert OpenAPI-dokumentasjon og innebygget hosting av Swagger-UI - GUI'et som presenterer
OpenAPI-dokumentasjon og lar deg gjøre kall mot endepunktene dine.

Prosjektet er i beta, og mens det er jevnlig aktivitet så er det ikke veldig mange contributors. Syntaksen du må bruke
er ok - men langt fra optimal. Det er bugs. Dokumentasjonen er dårlig. Og skal du implementere f.eks. autentisering kan
det være du må hoppe igjennom en del ringer. I booking-prosjektet har vi likevel landet på at det leverer veldig mye
verdi i forhold til innsatsen som skal til for å bruke det.

Så - la oss se på litt kode.

